ஒருநாள் விவசாயி சிருங்கேரி சீனிவாசன், தன்னிடமிருந்த சிறந்த பசுக்களுடன் மாட்டுச் சந்தைக்குக் கிளம்பினார். ஒரு புதிய, பெரிய தேசிய நெடுஞ்சாலை அவருடைய கிராமத்துக்கு அருகே போடப்பட்டிருந்தது. அவர் அதையொட்டி நடக்க வேண்டியிருந்தது.அந்த பெரிய சாலையில் ஏராளமான கார்களும் லாரிகளும் ஓடிக்கொண்டிருந்தன. எல்லா ஓட்டுநர்களும் சத்தமாகவே ஹார்ன் அடித்தார்கள்.பாம் பாம்! பாம் பாம்! பசுக்களுக்கு அந்தச் சத்தம் பிடிக்கவில்லை. எனவே அவை வீட்டுக்கே திரும்பிச் செல்ல முடிவு செய்தன.சிருங்கேரி சீனிவாசன் கைகளை ஆட்டி, டிரைவர்களிடம் ஹார்ன் சத்தத்தை நிறுத்தும்படி கெஞ்சினார்.அதனால் எந்தப் பலனும் இல்லை. அவரைப் பார்த்துவிட்டு, இன்னும் சத்தமாக ஹார்ன் அடித்தார்கள். அந்த ஹார்ன் சத்தம் அவருடைய தலைக்குள்ளே சென்று, அங்கேயே தங்கிவிட்டது. அவருக்கு அன்றைய நாள் சரியில்லை. பசுக்களுடன் வீடு திரும்பிவிட்டார். மாஆ... பசுக்களுக்கு திரும்பவும் கொட்டகைக்கு வந்ததில் மகிழ்ச்சி.ஆனால் அந்த ஹார்ன் சத்தம் அவர் தலைக்குள்ளேயே தொந்தரவு செய்தது. பாம் பாம்! பாம் பாம்! அது பயிற்சியற்ற இசைக்குழு வாசிப்பது போல இருந்தது.அவரைச் சுற்றியிருந்த வேறு சத்தங்களும் அதனுடன் சேர்ந்துகொண்டன. தினமும் கேட்கும் சாதாரண ஓசைகள்கூட இப்போது சிருங்கேரி சீனிவாசனுக்கு ரொம்பச் சத்தமாகக் கேட்டன.ரிப்பிட்... ரிப்பிட்... தவளையின் சத்தம் இரைச்சலானது.சில்வண்டின் கிர்க்... கிர்க்... சத்தமோ அதிக இரைச்சலாகக் கேட்டது.அலறும் ஆந்தைகளை விரட்ட விரும்பினார் சிருங்கேரி சீனிவாசன். அதிகாலை 4 மணிக்கு கத்திய குயில்கள் மீதும் கோபம் வந்தது. மாஆ என்று 5 மணிக்கு அழைத்த பசுக்கள் மீதும் கோபம். யார் காலையில் கூவி சேவல்களை அலாரக் கடிகாரமாகச் சொன்னது? இந்த அறிவுகெட்ட புலி! போதும் அதன் உறுமல்!.பாவம் சிருங்கேரி சீனிவாசன். அவரது காதுகள் புது காயத்தைப் போலச் சிவந்திருந்தன. அவர் சத்தமின்றி எல்லாமும் இருக்க எவ்வளவோ முயன்றார்.சத்தமாகப் பேசிய குழந்தைகள் மீது எரிந்து விழுந்தார். சமையல் அறையில் குக்கர் விசில் அடித்த போது மனைவி பர்வதம்மாவை முறைத்தார்.சிருங்கேரி சீனிவாசனுக்கு அமைதி மட்டுமே தேவைப்பட்டது. எல்லோரும் உதவ முயன்றனர். பர்வதம்மா குழந்தைகளைத் திட்டுவதை நிறுத்திவிட்டார். பிள்ளைகளும் சத்தமில்லாமல் ஒரு மிருதுவான பந்தை வைத்தே கிரிக்கெட் விளையாடினார்கள்.பசுக்கள் கத்துவதை நிறுத்திவிட்டன. சில்வண்டுகளும் ஆந்தைகளும் வேறு கிராமத்துக்குச் சென்றுவிட்டன. புலிகூட உறுமுவதை நிறுத்திவிட்டது.ஆனாலும் சிருங்கேரி சீனிவாசன் மகிழ்ச்சியாக இல்லை. எல்லாரும் சத்தமின்றி இருக்க முயலும் சத்தம்கூட அவருக்குக் கேட்டது!.ஒருநாள் காலை, “நான் இந்த ஊரை விட்டுப் போகிறேன்” என்றார்.“தயவுசெய்து போகாதீர்கள். எங்கே உங்களுக்கு அமைதி கிடைக்கும்?” என்றார் பர்வதம்மா.சிருங்கேரி சீனிவாசன் அவரை முறைத்துவிட்டு அந்தக் கிராமத்திலிருந்து வெளியேறி நடந்தார்.விரைவில், அவர் இன்னொரு ஊரை அடைந்தார். அந்த இரைச்சலான ஊரில் சத்தம் போடும் மக்களை பார்த்துக்கொண்டிருந்தார். ஓர் இளைஞன் அவரைக் கடந்து சென்றான். அவன் காதில் சில வயர்கள் தொங்கின. சிருங்கேரி சீனிவாசனுக்கு ஒரு ‘டிங் டாங் டிங் டாங்’ சத்தமும் கேட்டது. அந்த இளைஞன் மகிழ்ச்சியாக இருந்தான். அருகில் அலறிய லாரிகளின் ஹார்ன் சத்தத்தைக் கூட அவன் கவனிக்கவில்லை!.“என்ன இது?” என்று அந்த இளைஞனிடம் கேட்டார்.“இது என் ஹெட்ஃபோன்கள். உபயோகித்துப் பாருங்களேன்” என்றான் அவன். அவன் அதனை சிருங்கேரி சீனிவாசன் காதில் மாட்டினான். இசை! டிங் டாங் டிங் டாங். ஹார்ன் ஒலி இல்லை.“ஆஹா! இதுதான் எனக்கு வேணும்!” என்றார் சிருங்கேரி சீனிவாசன்.சிருங்கேரி சீனிவாசன் அந்த ஊருக்குள் சென்றார். சிறந்த பெரிய ஹெட்ஃபோன் ஒன்றை வாங்கி மாட்டிக்கொண்டார். அப்பாடா! இனி இரைச்சல் இல்லை. புதிய, பெரிய ஹெட் ஃபோன்களுடன் தனது கிராமத்துக்குத் திரும்பினார்.அவரைப் பார்த்ததில் அவருடைய மனைவிக்கு மகிழ்ச்சி! சிருங்கேரி சீனிவாசனும் அவரைப் பார்த்து பெரிதாகப் புன்னகைத்தார். அவரது குழந்தைகள் ஹெட்ஃபோனில் நல்ல, மகிழ்ச்சியான இசை கேட்க அவருக்கு உதவினார்கள்.இப்பொழுது சிருங்கேரி சீனிவாசனுக்கு, கார்களாலோ தவளைகளாலோ கோபம் வந்தால் உடனே ஹெட்ஃபோனை மாட்டிக்கொண்டு அமைதியையோ நல்ல இசையையோ இரசிக்கிறார். கிராமத்தில் திரும்பவும் பசுக்கள் கத்துகின்றன, குயில்கள் திரும்பி வந்துவிட்டன. தவளைகள் ரிப்பிட் ரிப்பிட் ﻿என்றன. சில்வண்டுகள் கிர்க் கிர்க் என்றன.ஆனால் கார்கள் இன்னமும் நெடுஞ்சாலைகளில் ரொம்பச் சத்தம் எழுப்புகின்றன. பாம் பாம்! பாம் பாம்! அது நல்ல சத்தம் இல்லை.விரைவில் சிருங்கேரி சீனிவாசன் தன் பசுக்களை சந்தைக்கு அழைத்துச்செல்ல வேண்டும். அவற்றுக்கும் ஹெட்ஃபோன்கள் தேவைப்படுமா.